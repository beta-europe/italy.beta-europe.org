---
title: 'Condivisione e cooperazione: il training di ESN e Eduk8 a Pescara '
excerpt: 'Condivisione e cooperazione: il training di ESN e Eduk8 a Pescara '
tags:
  - BETA Italia
  - BETA Europa
  - ESN
  - Eduk8
  - Pescara
  - training
  - progetti
  - ''
date: '2018-12-09 01:39:18'
toc: false
comments: false
share: true
published: true
edit: true
---
Ester, membro di BETA Italia che ha partecipato al training autunnale di ESN e Eduk8 a Pescara, condivide con noi la sua esperienza. Giorni molto significativi per tutti i partecipanti, in cui “cooperazione” è stata indubbiamente la parola chiave. 

![null](/assets/images/schermata-2018-12-09-alle-13.41.11.png)

La **cooperazione** è uno dei valori fondanti della nostra associazione. Dal 27 novembre al 2 dicembre **BETA Europa,** l’associazione di cui faccio parte, ha accolto con piacere l’invito a partecipare al **training autunnale** organizzato dalla sezione **ESN di Chieti-Pescara** e **Eduk8**. 

Le **sessioni formative** si sono svolte nell’arco di quattro giorni e i partecipanti sono stati divisi in tre gruppi, ognuno dei quali si è concentrato su un tema specifico: incremento della **partecipazione attraverso il volontariato,** **cittadinanza europea** ed **educazione alla cittadinanza**.

La delegazione di BETA – Bringing Europeans Together Association – era composta da membri dei vari rami nazionali, tutti coordinati dal **presidente di BETA Europa**, Nick Madžarov. Siamo stati divisi nei diversi gruppi, abbiamo avuto perciò l’opportunità di **prendere parte alle diverse sessioni** e poi **condividere** con il resto della delegazione ciò che avevamo appreso.

Il training si basava su una forma di **insegnamento non formale**, i workshop erano condotti da facilitatori provenienti da tutta Europa, ciascuno caratterizzato da un **differente stile educativo**. 

Grazie a loro abbiamo avuto la possibilità di sperimentare in prima persona **diverse modalità di discussione**: in piccoli gruppi, o tutti insieme o uno alla volta, a seconda del tema trattato; pensando in silenzio, parlando a voce alta o addirittura esprimendo i nostri pensieri attraverso l’arte figurativa, la musica e scene teatrali.

![null](/assets/images/schermata-2018-12-09-alle-13.48.50.png)

L’atmosfera in cui eravamo immersi era totalmente **rilassante** ed **amichevole**. Oltre ad essere saziati a volontà con dell’ottimo cibo, abbiamo avuto l’opportunità di condividere le nostre idee: ognuno veniva ascoltato dagli altri e non si percepiva nessuna pressione o competitività.

Questo training ci ha dato l’opportunità di migliorare le nostre capacità di **gestire possibili conflitti** all’interno di gruppi di lavoro e di rendere tali **gruppi** più **coesi** e **cooperativi**. Inoltre ci ha permesso di acquisire più **conoscenza **e** consapevolezza** in merito a come motivare le persone che formano costituiscono parte attiva della nostra associazione.

Abbiamo **condiviso conoscenze e capacità**, abbiamo sottolineato **l’importanza** di ciò che facciamo e ci siamo **motivati** a vicenda. Infatti, grazie a questo incontro, non solo abbiamo realizzato che ciò che facciamo volontariamente ci rende più felici, ci fa sentire necessari agli altri e ci rende più interessanti ai nostri stessi occhi, ma ci siamo anche soffermati sulle abilità, sui contatti e in generale sulle conoscenze che otteniamo **partecipando attivamente** nella nostra società in quanto **cittadini europei**.

Infine, abbiamo concluso l’incontro abruzzese con la **stesura di progetti** concreti e attuabili, che saranno riuniti in un fascicolo e potranno ispirare non solo le nostre, ma anche altre associazioni. 

In questo modo sarà più facile spargere la voce rispetto **all’importanza dell’Unione Europea** e della cittadinanza attiva nei nostri paesi e oltre i confini nazionali.

Questo training con ESN ci ha aperto gli occhi di fronte alla possibilità di maggiori scambi culturali e BETA Italia è pronta ed entusiasta all’idea di **nuove cooperazioni e incontri in tutta Europa**!
