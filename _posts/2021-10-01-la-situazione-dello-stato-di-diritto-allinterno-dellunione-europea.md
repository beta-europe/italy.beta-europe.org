---
title: La situazione dello Stato di diritto all'interno dell'Unione Europea
excerpt: La situazione dello Stato di diritto all'interno dell'Unione Europea
date: 2021-10-01 10:16:22
toc: false
comments: false
share: true
published: true
edit: false
header:
  teaser: /assets/images/guillaume-perigois-0nrkvdda2fw-unsplash-800.jpg
---
La Commissione europea ha pubblicato il 20 luglio 2021 il **secondo Rapporto UE** sullo Stato di diritto che mostra sviluppi positivi in ​​alcuni Stati membri ma espone anche preoccupazioni nei riguardi di altri Paesi.

![EU flags at the European Commission Berlaymont building](/assets/images/guillaume-perigois-0nrkvdda2fw-unsplash-800.jpg)

Il rapporto sullo stato di diritto include una comunicazione che esamina la situazione nell'UE nel suo insieme e capitoli dedicati ai singoli Stati membri.

Lo **stato di diritto** è definibile in generale come principio cardine delle democrazie moderne secondo il quale tutto è regolato tramite e sottoposto alla legge ed include principi come il principio di legalità, la certezza del diritto, la tutela giurisdizionale effettiva, il rispetto dei diritti fondamentali, la separazione dei poteri e l'uguaglianza davanti alla legge.

La prima relazione è stata pubblicata nel settembre 2020 con l'obiettivo di ampliare gli attuali strumenti dell'UE con un nuovo strumento preventivo e avviare un dibattito aperto e inclusivo sulla cultura dello Stato di diritto in tutta l'UE. Questo ha portato all'adozione nel dicembre 2020 di un **nuovo meccanismo europeo** a difesa dello stato di diritto che consente la sospensione dei pagamenti dal bilancio UE a uno Stato membro in caso di violazione dello stesso tramite decisione a maggioranza qualificata del Consiglio su proposta della Commissione europea.

Il secondo rapporto *"mostra complessivamente molti sviluppi positivi negli Stati membri, compreso il punto in cui vengono affrontate le sfide identificate nel rapporto 2020"*. Tuttavia, le preoccupazioni permangono e in alcuni Stati membri sono aumentate, ad esempio per quanto riguarda l'indipendenza della magistratura e la situazione dei media.

Sebbene il rapporto non riguardi "nominare e svergognare" i singoli Stati membri dell'UE, elenca i paesi in cui esistono problemi di stato di diritto, principalmente nei nuovi Stati membri che hanno aderito all'UE nel 2004 e nel 2007.

Per quanto riguarda i **sistemi giudiziari**, in Austria, Finlandia, Germania, Paesi Bassi e Lussemburgo il livello di indipendenza giudiziaria percepita rimane molto elevato (superiore al 75%), mentre in Croazia, Polonia e Slovacchia il livello di indipendenza giudiziaria percepita rimane molto basso (sotto il 30%), secondo i sondaggi. In alcuni Stati membri esistono serie preoccupazioni strutturali che si sono accentuate, come in Polonia e Ungheria.

Per quanto riguarda la **libertà e il pluralismo dei media**, permangono preoccupazioni riguardo l'indipendenza e l'efficacia di alcuni regolatori dei media come in Romania e Spagna.

Le vulnerabilità e i rischi aumentano quando l'indipendenza politica dei media è minacciata, in assenza di una regolamentazione contro l'interferenza politica o quando le regole consentono agli attori politici di possedere i media come per Malta, Slovenia, Polonia, Bulgaria e Ungheria.

Riguardo invece al tema dei **controlli ed equilibri istituzionali**, la situazione sembra complessivamente migliorata rispetto allo scorso anno e alcuni Stati membri hanno continuato a intraprendere riforme costituzionali per rafforzare controlli e salvaguardie, tra l'altro come lezioni apprese dall'imposizione di misure di emergenza durante la crisi del Coronavirus.

Se da un lato il report restituisce una **situazione generale positiva** riguardo lo Stato di diritto all'interno dell'Unione Europea, è bene però ricordare allo stesso tempo le criticità che la stessa Unione sta affrontando in questo periodo.

In data 8 luglio 2021 il Parlamento europeo ha adottato una risoluzione che condanna la recente **legge ungherese anti LGBTIQ**, sostenendo che "*la legge in questione non è un caso isolato, ma costituisce piuttosto un ulteriore esempio intenzionale e premeditato del graduale smantellamento dei diritti fondamentali in Ungheria"* e che *"la discriminazione sostenuta dallo Stato nei confronti delle minoranze abbia un impatto diretto sui progetti in cui gli Stati membri decidono di investire i fondi dell'UE e incida pertanto direttamente sulla tutela degli interessi finanziari dell'Unione".*

Sulla base di questi motivi gli eurodeputati hanno chiesto alla Commissione di iniziare una indagine al più presto in Ungheria sulle possibili violazioni e azionare se necessario il meccanismo riguardante i fondi europei. Si sono detti anche pronti a presentare ricorso alla Corte di Giustizia in caso di inazione della Commissione.

Il quadro generale, dunque, appare **più complesso che all'apparenza** e non resta che attendere per le future decisioni delle istituzioni europee per la difesa dello stato di diritto.

***Ilaria Colombo***

**Fonti:**

<https://www.europarl.europa.eu/news/it/headlines/eu-affairs/20201001STO88311/stato-di-diritto-il-nuovo-meccanismo-per-proteggere-il-bilancio-e-i-valori-ue>

<https://www.europarl.europa.eu/news/it/headlines/eu-affairs/20210527STO04908/stato-di-diritto-il-parlamento-esercita-pressione-sulla-difesa-dei-fondi-ue>

<https://ec.europa.eu/info/files/communication-2021-rule-law-report-rule-law-situation-european-union>

**Crediti immagine:**
[EU flags at the European Commission Berlaymont building](https://unsplash.com/photos/0NRkVddA2fw) by [Guillaume Périgois](https://unsplash.com/@guillaumeperigois?utm_source=unsplash&utm_medium=referral&utm_content=creditCopyText) on [Unsplash](https://unsplash.com/?utm_source=unsplash&utm_medium=referral&utm_content=creditCopyText)