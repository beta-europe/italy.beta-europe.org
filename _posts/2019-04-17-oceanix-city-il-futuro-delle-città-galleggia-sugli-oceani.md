---
title: 'Oceanix City: il futuro delle città galleggia sugli oceani?'
excerpt: 'Oceanix City: il futuro delle città galleggia sugli oceani?'
date: '2019-04-18 01:00:00'
toc: false
comments: false
share: true
published: false
edit: true
header: {}
---
Mercoledì 3 aprile, presso la sede **UN Habitat**, agenzia delle Nazioni Unite finalizzata all’identificazione di **soluzioni abitative** innovative e sostenibili per il futuro, è stato presentato il progetto “**Oceanix City**”, una proposta abitativa futuristica di città galleggianti.

Il progetto è stato ideato da UN Habitat in collaborazione con Oceanix City, MIT University e Explorers Club e consiste nella creazione di **moduli abitativi fluttuanti** in grado di offrire in futuro un’alternativa alle odierne metropoli, anche in termini di sostenibilità e lotta al cambiamento climatico.

Report delle Nazioni Unite confermano infatti che, entro il 2030, più del **70% della popolazione** mondiale risiederà nelle **città**. Questi dati rendono evidente come non sia possibile ignorare il fenomeno dell’**urbanizzazione** e come sia una priorità di questa generazione promuovere stili di vita, e, conseguentemente, soluzioni abitative sostenibili. Il settore è quindi in fermento per rispondere alle nuove esigenze e a questo proposito Oceanix City appare come una possibile soluzione per il futuro.

Le città presentate nel progetto saranno composte da **moduli** galleggianti **ancorati ai fondali marini**: ognuno di questi potrà ospitare 1650 residenti e, unito ad altre unità, formare villaggi-arcipelago capaci di accogliere fino a 10.000 persone. Per quanto riguarda il tema della sostenibilità, le città saranno totalmente _**eco-friendly**:_ per la costruzione dei moduli è previsto l’utilizzo di materiali ecosostenibili e di origine locale, mentre le città saranno interamente alimentate da fonti di **energia rinnovabili** (pannelli solari e energia eolica).

Amina Mohammed, UN Deputy Secretary-General, intervenuta durante la presentazione del progetto, ha commentato evidenziando l’importanza di un **ripensamento** della nostra agenda per lo **sviluppo urbano** e la necessità di re-immaginare le nostre città.

Oceanix city, nella mente dei suoi creatori, non è solo una risposta al cambiamento climatico, ma sarà anche una soluzione pensata per **fronteggiare disastri naturali**: i moduli sono infatti costruiti in modo tale da resistere uragani di categoria 5, tsunami e venti fino a 250 km/h.

Rimane quindi solo da stabilire se le città galleggianti siano davvero un’alternativa possibile o rimarranno un’utopia. Richard Wiese, presidente di Explorers Club, è convinto che gli unici **ostacoli** alla realizzazione del progetto siano ormai **più psicologici che strutturali**: “le persone sono ancora dubbiose quando si parla di città galleggianti”, commenta. La soluzione proposta da Wiese consiste nell’**integrare** i moduli galleggianti **in città già esistenti**, come New York o Hong Kong, così da permetterne un graduale inserimento nell’immaginario comune.

La presentazione del progetto di Oceanix City è stato solo il calcio d’inizio di un dibattito che proseguirà dal 27 al 31 maggio a **Nairobi**, durante l'**assemblea di UN Habitat**, il cui tema principale sarà proprio “Innovazione per una migliore qualità di vita nelle città e comunità urbane”. L’obiettivo della conferenza è di creare una piattaforma per la discussione e il confronto tra privati, aziende, scienziati, studiosi e imprenditori, insieme a UN Habitat, così da individuare e creare un **migliore futuro** per lo **sviluppo urbano sostenibile**. Quale ruolo giocheranno le città galleggianti in questo futuro è ancora da definirsi, ma ciò che è sicuro è l’impatto che la loro presentazione ha avuto finora e avrà nel prossimo dibattito, essendo ormai un’alternativa reale e concreta di sviluppo sostenibile.

**Fonti**:

* <https://oceanix.org/>
* <https://unhabitat.org/roundtable-on-floating-cities-at-unhq-calls-for-innovation-to-benefit-all/>
* <https://www.wired.it/attualita/2019/04/05/oceanix-city-esagoni/>
* <https://www.dezeen.com/2019/04/04/oceanix-city-floating-big-mit-united-nations/>
* <https://www.avontuura.com/oceanix-city-by-big-and-partners/>
* <https://www.bbc.com/news/world-47827136>

**Crediti immagine**:
Basata su [01_Oceanix City_Aerial_Image](https://oceanix.org/wp-content/uploads/2019/04/01_BIG_SFC_OceanixCity_Aerial_Image-by-BIG-Bjarke-Ingels-Group-1.jpg) di [OCEANIX/BIG-Bjarke Ingels Group](https://oceanix.org/media/)
