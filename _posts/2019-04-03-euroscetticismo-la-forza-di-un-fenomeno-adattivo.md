---
title: 'EUROSCETTICISMO: la forza di un fenomeno adattivo'
excerpt: ' L''Euroscetticismo si è convertito in un fenomeno politico multidimensionale che è cresciuto molto nei paesi membri dell''Unione Europea. La sua natura adattativa e dinamica costituisce una sfida storica per il processo d''integrazione europea. In questo articolo l''autore cercherà di inquadrare gli aspetti politologici principali di questo movimento politico che investe la vita quotidiana di milioni di cittadini europei. '
date: '2019-04-04 11:30:00'
toc: false
comments: false
share: true
published: false
edit: true
header: {}
---
Aprile 2018 -- manca poco più di un **mese** alle prossime **elezioni europee**, attraverso le quali quasi 375 milioni di cittadini europei voteranno per eleggere i deputati della **IX legislatura** del Parlamento europeo e decidere così il destino dell'UE per i prossimi 5 anni.

Alle ultime elezioni europee del **2009**, gli **euroscettici** si sono dimostrati complessivamente **poco influenti**: infatti i risultati peggiori sono stati registrati solo in Polonia, Svezia e Danimarca. Malgrado ciò, le elezioni europee del 2014 nel loro complesso hanno comunque mostrato una **crescita sostanziale** degli eurodeputati euroscettici, i quali sono stati capaci di guadagnarsi ulteriore consenso e popolarità all'interno dei dibattiti e delle sessioni plenarie del Parlamento europeo.

Negli ultimi cinque anni sono cresciuti gli euroscettici che hanno **criticato**, più che il processo stesso di integrazione, l'eccessiva **burocrazia** in seno alle istituzioni europee, così come l'adozione della moneta unica a scapito della sovranità monetaria nazionale e di **politiche fiscali** come il _Fiscal Compact_. Alla questione dell'euro e dell'integrazione politica si sono aggiunti altri temi, fra cui soprattutto: 1) la gestione del fenomeno dell'immigrazione a livello europeo e 2) la difesa dei confini nazionali. Le nuove questioni europee in materia di **sicurezza e migrazione** hanno coinvolto principalmente i paesi euro-mediterranei che hanno maggiormente sofferto l'incapacità dell'UE di trovare una politica europea comune.

In aggiunta a quanto sopra, la **crisi economica**, politica e sociale del nostro continente -- principalmente causata dal crollo di Lehmann Brothers -- ha favorito la nascita di una serie di conseguenze elettorali di lungo periodo. Molti cittadini, colpiti dalla grande recessione economica, hanno successivamente espresso la loro **frustrazione elettorale**, sia a livello nazionale che europeo. Di fronte ad una fase recessiva con pochi precedenti storici, milioni di cittadini europei hanno abbracciato proposte anti-immigrazione e anti-europee il cui apice è stato rappresentato senza dubbi dal voto del 2016 sulla **Brexit** e dalle elezioni italiane del 2018.

Numerosi istituti di ricerca e quotidiani europei concordano sul fatto che le **elezioni europee del 2019** possano rappresentare un _**turning point**_ per il futuro dell'Unione Europea. Alcuni parlano addirittura di un momento di scelta decisiva fra un'"Europa delle nazioni" ed un'Europa di istituzioni sovranazionali basate sul metodo comunitario dell'azione politica.

Considerando questo appuntamento unico con la storia, sorgono spontanee alcune domande: **cosa significa essere euroscettico**? A cosa ci riferiamo esattamente?

È estremamente difficile riuscire ad identificare una definizione esaustiva del concetto politico di "euroscettico", perché l'euroscetticismo ha una natura **multidimensionale e dinamica** ed è capace di unire forze politiche diametralmente opposte. Tuttavia, l'euroscetticismo può essere generalmente inteso come un **fenomeno estremo**, sia esso di sinistra o di destra. I partiti di estrema sinistra normalmente ritengono che l'Unione Europea rappresenti l'apice del progetto capitalistico, mentre, dall'altro lato, i partiti di estrema destra interpretano l'Unione come una sorta di "Leviatano ordinatore" che contrasta con la difesa e la sovranità delle nazioni.

Il termine ha assunto connotazioni diverse nel corso delle campagne elettorali, ma la sua origine risale agli anni '80- '90. Si presume infatti che l'espressione "Euroscetticismo" sia stata usata per la prima volta in un articolo del _**Times**_ sull'allora primo ministro britannico, **Margaret Thatcher**. Altre fonti affermano invece che il termine sia stato coniato dal politologo **Ronald Tiersky** in un articolo del _**The Economist**_, definendo come euroscettici i cittadini "che difendono solo quella minima forma di integrazione europea finalizzata a garantire pace e prosperità e a preservare il più alto grado di sovranità nazionale possibile". Secondo altri analisti politici come **Hooghe e Marks**, con euroscetticismo ci si riferisce anche a "**dubbi o perplessità** circa l'integrazione europea, che si manifestano in una vasta gamma di posizioni critiche, fra cui anche una forma di opposizione più netta e marcata nei confronti dell'UE e di tutto ciò che essa rappresenta."

Pertanto, l'euroscetticismo si basa su una sensazione generale di **disaffezione** verso il processo di **integrazione**, la **moneta** unica e il ruolo delle **istituzioni europee** sovranazionali. Basa la sua essenza sul dubbio, si relaziona con le paure più insite della società civile ed ha almeno tre dimensioni:

1. In primo luogo, come anticipato, stiamo parlando di un **fenomeno politico dinamico** che è cambiato nel corso del tempo, a seconda del contesto storico. Pertanto, l'euroscetticismo è un fenomeno politico adattivo.
2. In secondo luogo, l'euroscetticismo non può essere inteso come espressione di un'unica ideologia politica, poiché esso racchiude in sé **vari attori politici** come partiti, movimenti sociali, istituzioni nazionali, cittadini e la società civile.
3. Infine, **non** si può parlare di una corrente politica **omogenea** perché l'euroscetticismo investe tanto la sinistra quanto la destra, talvolta includendo anche forze politiche di schieramenti più moderati.

Come tutti i movimenti politici in Europa, anche l'**euroscetticismo** ha un'anima ed una **storia** che si è evoluta in parallelo con il processo di costruzione europea. La circostanza temporanea ha contribuito a definire gradualmente l'agenda politica degli euroscettici. Basta ricordare come, ad esempio, anche al momento della firma del Trattato di Roma (1957) esistessero partiti democristiani francesi e tedeschi che temevano la nascita di un'organizzazione internazionale come l'allora Comunità Economica Europea (CEE). Inoltre, a partire dagli anni Ottanta e Novanta, molti partiti di sinistra e di destra hanno cominciato a vedere la CEE come un'organizzazione che promuove politiche di privatizzazione, capitalismo sfrenato e liberalizzazione dei mercati del lavoro nazionali con meccanismi estremi di _deregulation_.

Dopo la firma del Trattato di Maastricht (1992), l'immagine di un'Europa sempre più "**burocratica**" e "**tecnocratica**" è cresciuta considerevolmente, contribuendo a creare una "questione europea" in tutto il continente.

Nonostante la natura multidimensionale del fenomeno politico e la sua apparente incoerenza -- soprattutto se consideriamo la sua natura "ibrida" che unisce destra e sinistra e si avvicina al più conosciuto fenomeno populista -- non si può negare che oggi l'**euroscetticismo** costituisca **parte integrante dei dibattiti** politici europei. Esso sfida la natura stessa dell'Unione ed è diventato un movimento del quale non è più possibile ignorare l'esistenza. Un fenomeno politico che, malgrado tutto, si unisce alle sfide infinite che il processo di integrazione ha sempre dovuto affrontare nel corso della storia.

Nel prossimo articolo cercherò di presentare una mappa completa dei principali partiti e dei movimenti euroscettici in Europa, affrontando più dettagliatamente i temi caldi delle prossime elezioni europee 2019.

**Bibliografia**:

* Albert Aixalà i Blanch, _Crisis económica y Euroescepticismo (2007-2014),_ <http://www.fundacionalternativas.org/public/storage/estudios_documentos_archivos/c2452f69087858fe49a92223e84b0408.pdf>.
* Bernardo de Miguel, _Orbán desafía a la UE y provoca una grave escisión en el grupo Popular,_ <https://elpais.com/internacional/2018/09/11/actualidad/1536667488_238591.html>.
* Enea Desideri, _Eurosceptic or Europhile? Shedding light on the Five Star Movement's stance towards the EU_, <https://openeurope.org.uk/today/blog/eurosceptic-or-europhile-shedding-light-on-the-five-star-movements-stance-towards-the-eu/>.
* Giulia Giacobini, _Chi sono gli alleati del Movimento 5 stelle alle elezioni europee?_ Wired, <https://bit.ly/2FC4TKy>
* Joe Barnes, Brussels Correspondent, _On May 26 2019 the EU as we know it will CEASE TO EXIST ­if populist revolt succeeds,_ <https://www.express.co.uk/news/world/1002706/EU-news-European-Union-Parliament-election-2019-populist-revolt>.
* Joe Barnes, _Euroscepticism MAPPED: Five countries threatening to ROCK the EU_, <https://www.express.co.uk/news/world/941976/EU-news-five-eurosceptic-countries-threaten-European-Union>.
* Jonathan Stearns and Viktoria Dendrinou, _Populists Keep EU on Edge as Focus Shifts to 2019 Elections, <https://www.bloomberg.com/news/articles/2018-08-12/populists-keep-eu-on-edge-as-focus-shifts-to-2019-elections>. 
* Juan Sanhermelando, _La UE se pone de perfil ante el auge de los partidos euroescépticos en Italia,<https://www.elespanol.com/mundo/europa/20180305/ue-pone-perfil-auge-partidos-euroescepticos-italia/289721630_0.html>.
* Laura Arago, Carles Villalonga, _Así ha ganado terreno el euroescepticismo en cada uno de los países de la UE,_ <https://www.lavanguardia.com/internacional/20180429/443054697567/euroescepticismo-union-europea.html>.
* LAVANGUARDIA, Internacional, _El Parlamento Europeo vota a favor de sancionar a Hungría por incumplir las reglas democráticas,_ <https://www.lavanguardia.com/internacional/20180912/451777474396/parlamento-europeo-vota-favor-sencionar-hungria-viktor-orban.html>.
* Luis Bouza, _Populismo, extremismo y euroescepticismo,_ <https://www.elperiodico.com/es/opinion/20170415/populismo-extremismo-y-euro-escepticismo-diferencias-conceptuales-y-practicas-5969695>. 
* María Victoria Álvarez, _El euroescepticismo en el Parlamento europeo. Análisis del comportamiento legislativo y político de los diputados euroescépticos de la Cuarta a la Séptima legislaturas (1994-2014). ¿Cambio o continuidad en la Octava legislatura 1 (2014-2019)?,_ <http://ced.revistas.deusto.es/article/viewFile/797/930>. 
* María Victoria Álvarez, _El euroescepticismo en una Unión Europea en crisis: ¿viejo fenómeno en nuevos odres?_, <https://rephip.unr.edu.ar/bitstream/handle/2133/5684/Articulo%201%20%20Revista%20Nro.%2013.pdf?sequence=3&isAllowed=y>.
* Mark Leonard and José Ignacio Torreblanca, _The Eurosceptic surge and how to respond to it_, [https://www.ecfr.eu/page/-/ECFR98_EUROSCEPTIC_BRIEF\\_AW\\_(4).pdf](https://www.ecfr.eu/page/-/ECFR98_EUROSCEPTIC_BRIEF\_AW\_(4).pdf).
* Matthew Robinson, _Not intimidated' Eurosceptic parties set to increase by 60% in EU, hails MEP,_ <https://www.express.co.uk/news/politics/999893/Brexit-news-EU-Parliament-elections-eurosceptic-parties-increase-60-percent-UKIP>.
* Peter Teffer, _Italy votes to become more Eurosceptic,_ <https://euobserver.com/elections/141186>.
* Reiss Smith, _Anti-EU parties MAPPED: The Eurosceptics successfully attempting to break up the EU_, <https://www.express.co.uk/news/world/713723/anti-eu-parties-european-union-eurosceptics-map-national-front-freedom-five-star>.
* Ryan Heath, _4 biggest risks to Europe's 2019 election,_ <https://www.politico.eu/article/european-election-2019-brussels-risks/>.
* Will Carter, _A guide to Europe's key eurosceptic parties, and how successful they are,_ <https://www.newstatesman.com/politics/brexit/2016/08/guide-europe-s-key-eurosceptic-parties-and-how-successful-they-are>.

**Crediti immagine**:

Autore: Leonardo Brambilla, [CC BY-SA 4.0](https://creativecommons.org/licenses/by-sa/4.0/). Combinazione delle seguenti immagini:
- [Matteo Salvini, minister of the Interior](https://commons.wikimedia.org/wiki/File:Matteo_Salvini_Viminale_crop.jpg) by [Ministry of the Interior](http://www.interno.gov.it/it/ministero/matteo-salvini) ([CC BY 3.0 IT](https://creativecommons.org/licenses/by/3.0/it/))
- [Nigel Farage, Member of the European Parliament for the United Kingdom in Strasbourg, France](https://it.m.wikipedia.org/wiki/File:Nigel_Farage_MEP_1,_Strasbourg_-_Diliff.jpg) by [David Iliff](https://commons.wikimedia.org/wiki/User:Diliff) ([CC BY-SA 3.0](https://creativecommons.org/licenses/by-sa/3.0/))
- [Marine Le Pen](https://commons.wikimedia.org/wiki/File:Le_Pen,_Marine-9586.jpg) by [Foto-AG Gymnasium Melle](https://commons.wikimedia.org/wiki/User:Foto-AG_Gymnasium_Melle) ([CC BY-SA 3.0](https://creativecommons.org/licenses/by-sa/3.0/))
- [Viktor Orbán](https://www.flickr.com/photos/eppofficial/13581867193) by [European People's Party](https://www.flickr.com/photos/eppofficial/) ([CC BY 2.0)](https://creativecommons.org/licenses/by/2.0/)
