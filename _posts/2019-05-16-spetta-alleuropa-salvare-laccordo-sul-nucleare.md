---
title: Spetta all'Europa salvare l'accordo sul nucleare
excerpt: Spetta all'Europa salvare l'accordo sul nucleare
date: '2019-05-15 11:15:50'
toc: false
comments: false
share: true
published: true
edit: true
header: {}
---
Ad esattamente un anno di distanza dalla decisione unilaterale degli Stati Uniti di uscire dal JCPOA, anche **l’Iran**, l’8 maggio 2019, ha annunciato pubblicamente di essere pronto a **riprendere le attività nell’ambito del nucleare**, interrotte in seguito alla stesura dell’accordo nel luglio del 2015. 

![](/assets/images/negotiations_about_iranian_nuclear_program_-_the_ministers_of_foreign_affairs_and_other_officials_of_the_p5-1_and_ministers_of_foreign_affairs_of_iran_and_eu_in_lausanne.jpg)

_Negoziazioni per l'accordo sul nucleare iraniano - il Ministro degli Affari Esteri e altri rappresentati dei P5+1 e il Ministro degli Affari Europei dell'Iran e dell'UE a Losanna._ 

Il **JCPOA** (**Joint Comprehensive Plan of Action**) è un’intesa firmata tra l’Iran e i paesi del cosiddetto **5+1**, gli Stati che hanno potere di veto all’interno del Consiglio di Sicurezza dell’ONU (**USA, Cina, Francia, Russia, Regno Unito**) e la **Germania** e prevede una riduzione delle scorte di uranio (da 10.000 a 300 kg) per ciascun paese, imponendo anche un limite all’arricchimento dello stesso (massimo 3.7%, soglia molto al di sotto del 90% necessario per la produzione di una bomba nucleare). Tutti i firmatari sono ovviamente soggetti a **controlli periodici**, per la verifica dell’effettivo rispetto degli accordi e, in caso di violazione, è prevista la **reintroduzione delle sanzioni economiche,** precedentemente rimosse dai vari paesi nei confronti dell’Iran proprio in occasione della firma dell’accordo.

L’intesa fra i vari paesi fu raggiunta con non poche difficoltà e fu considerata “imperfetta” fin dal principio. Da un lato, infatti, **non forniva garanzie** sul fatto che **l’Iran** non sarebbe entrato mai più in **possesso della tecnologia nucleare** (pur rendendo molto difficile che riuscisse, almeno nel breve periodo) e dall’altro **non eliminava tutte le sanzioni** che gravavano nei confronti di Teheran, mantenendo in vigore quelle imposte per l’appoggio a gruppi terroristici come il libanese Hezbollah. 

L’insoddisfazione iraniana, latente durante il momento della firma, crebbe quando gli **Stati Uniti**, senza una apparente motivazione valida, decisero di **lasciare l’accordo** (provvedimento divenuto effettivo nel novembre 2018). A questo episodio seguì la **reintroduzione di alcune sanzioni** proprio da parte statunitense, scelta che non rimase priva di conseguenze per l’economia del paese: in seguito all’abbandono degli Stati Uniti il valore del **riyal**, moneta locale, è calato ai **minimi storici** e **l’inflazione** si è invece **quadruplicata**.

Non solo l’Iran, ma anche i **paesi europei** si trovarono ad affrontare le ripercussioni del gesto. Gli USA, infatti, prevedono **l’extraterritorialità per le proprie sanzioni**: esse devono essere rispettate da qualsiasi società, ovunque essa abbia sede, qualora essa abbia succursali in territorio americano, sia controllata da americani o utilizzi i dollari per effettuare le transazioni (pressoché la **totalità dei casi**). Una completa cessazione delle transazioni tra Europa e Asia con l’Iran avrebbe portato ad uno **shock nel mercato globale** dell’energia, rischiando di far **crescere** esponenzialmente il **prezzo del petrolio**, oltre a provocare la **definitiva uscita dell’Iran** dall’accordo sul nucleare, vanificando così tutti gli sforzi fatti in precedenza. 

Per tamponare la situazione gli USA lo scorso novembre concessero ad **otto paesi** (Italia, Grecia, Cina, India, Corea del Sud, Giappone, Turchia e Taiwan) di **proseguire con le importazioni** di petrolio iraniano e, nel frattempo, Francia, Germania e Regno Unito si impegnarono per escogitare un nuovo meccanismo, aperto a tutti i paesi europei e non: il [**SVP**](https://www.ecfr.eu/article/commentary_trading_with_iran_special_purpose_vehicle_how_it_can_work) (**Special Purpose Vehicle**). L’intenzione era quella di riuscire, grazie a questo strumento, ad **aggirare i paletti statunitensi** e proseguire così con gli scambi commerciali con Teheran. 

Era solo però questione di tempo prima che la **situazione precipitasse**. Lo scorso 22 aprile il segretario USA Mike Pompeo annunciò che le **concessioni** sull’acquisto del petrolio iraniano rilasciate agli otto paesi **non sarebbero state rinnovate.** La Casa Bianca compì così un altro importante passo nel proseguimento della **politica di “massima pressione”** adottata con costanza nei confronti di Teheran, il cui fine è quello di portare il paese ad una **rinegoziazione dell’accordo sul nucleare**, più favorevole per gli Stati Uniti. Secondo il Consiglio supremo di sicurezza nazionale, la recente reazione dell'Iran sarebbe giustificata: risulta infatti che, con la reintroduzione di sanzioni economiche, gli Stati Uniti abbiano violato l’articolo 26 del JCPOA, legittimando Teheran a **cessare** parzialmente **l’adempimento dei suoi doveri** previsti dall'accordo. 

Secondo gli esperti dell’ISPI, il messaggio lanciato dal Presidente iraniano, Hassan Rohani, non deve essere **interpretato** come una volontà di abbandonare definitivamente l’accordo sul nucleare, ma piuttosto come una **decisa risposta** alla già citata politica di massima pressione imposta dagli USA, un modo per **lanciare un forte messaggio** all’**Unione Europea** e alla **comunità internazionale**. L’annuncio di Rohani vuole anche imporre un **ultimatum** ai paesi del JCPOA: entro 60 giorni dal momento dell'annuncio essi sono chiamati a trovare un modo per **rispettare gli impegni presi** con l’accordo e, in particolare, tornare ad **acquistare il petrolio** iraniano tramite transazioni dirette (cosa che invece non avviene con l’SVP). Più che una pura minaccia, dunque, il gesto iraniano sarebbe più da interpretare come un modo energico e dirompente di **far** **sentire la propria voce** in un momento di enorme difficoltà per la sua economia (le esportazioni di petrolio rappresentano infatti il 70% delle esportazioni totali del paese) ricordando però, nel frattempo, le armi a propria disposizione, lasciando comunque **aperta la via diplomatica**. 

A questo punto la linea degli Stati Uniti sembra ben definita, resta quindi da verificare **come riuscirà l’Unione Europea a reagire**, nel tentativo di salvare la situazione. L’UE ha già mostrato in più occasioni la **volontà di preservare l’accordo**, dichiarandosi anche contraria all’uscita unilaterale statunitense lo scorso anno, ma è di fatto **priva di poteri concreti** (non può obbligare aziende interne ad ignorare le richieste di Washington né possiede un'autonomia economica tale da essere immune dalle minacce americane). Limitarsi a **disapprovare le azioni degli USA**, trovando delle scappatoie alle imposizioni economiche, potrebbe questa volta **non rivelarsi sufficiente**. 

<https://www.agi.it/estero/iran_sanzioni_nucleare-5452276/news/2019-05-08/> 

[https://www.ispionline.it/it/pubblicazione/sanzioni-usa-sul-greggio-iraniano-colpo-teheran-o-alleconomia-mondiale-22919 ](https://www.ispionline.it/it/pubblicazione/sanzioni-usa-sul-greggio-iraniano-colpo-teheran-o-alleconomia-mondiale-22919)

<https://www.ispionline.it/it/pubblicazione/iran-e-nucleare-ultimatum-allunione-europea-23031> 

<https://www.ispionline.it/it/pubblicazione/iran-tornano-le-sanzioni-sul-petrolio-quali-conseguenze-21548>

<https://www.ispionline.it/it/pubblicazione/iran-tornano-vigore-le-prime-sanzioni-usa-21095>

<https://www.ilpost.it/2019/05/08/iran-parziale-ritiro-accordo-nucleare/>

<https://www.ilpost.it/2019/02/02/meccanismo-europeo-aggirare-sanzioni-statunitensi-iran/>

<https://www.ilpost.it/2019/05/08/trump-sanzioni-iran/>

Credits image: [Wikimedia commons](https://commons.wikimedia.org/wiki/File:Negotiations_about_Iranian_Nuclear_Program_-_the_Ministers_of_Foreign_Affairs_and_Other_Officials_of_the_P5%2B1_and_Ministers_of_Foreign_Affairs_of_Iran_and_EU_in_Lausanne.jpg)
