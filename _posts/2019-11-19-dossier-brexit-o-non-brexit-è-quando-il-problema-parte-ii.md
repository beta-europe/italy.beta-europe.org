---
title: DOSSIER - Brexit o non Brexit? È quando il problema - Parte II
excerpt: DOSSIER - Brexit o non Brexit? È quando il problema - Parte II
date: '2019-11-20 11:00:00'
toc: false
comments: false
share: true
published: false
edit: true
---
_La prima parte del dossier è_ [_accessibile da qui_](/2019/11/14/brexit-o-non-brexit-è-quando-il-problema/)_._

## **E QUINDI ADESSO CHE SUCCEDE?** 

_NEL REGNO UNITO_

Il Parlamento, dopo aver scongiurato il rischio _no-deal_, ha iniziato ad analizzare in maniera dettagliata il Withdrawal Agreement, **[approvandolo](https://edition.cnn.com/uk/live-news/brexit-boris-johnson-parliament-tuesday-dle-intl/index.html) in prima lettura il 22 ottobre**. Questo è un grande risultato per il premier Johnson, che è riuscito a far esprimere il Parlamento favorevolmente ad una qualche forma di uscita dall'Unione **per la prima volta** dal referendum del 2016: l'ex premier May aveva [fallito](https://www.bbc.com/news/uk-politics-48379730) per ben tre volte a far approvare l'accordo negoziato nel novembre 2018. Nella stessa giornata, questa vittoria è stata però mitigata dalla [bocciatura](https://www.politico.eu/article/blow-for-boris-johnson-as-mps-reject-his-brexit-timetable/) **dell'agenda di lavoro** per l'approvazione dell'accordo prevista dal Governo, che sperava di ottenere il voto favorevole in **tre giorni** e quindi scongiurare _in extremis_ un rinvio.

Dopo Il voto del 22 ottobre Johnson ha ammesso ufficialmente **l'impossibilità di rispettare la deadline del 31 ottobre** e quindi la necessità di un'estensione per evitare il _no deal_, sciogliendo ogni riserva dei leader europei e aprendo la strada all'estensione approvata il 28 ottobre. Nonostante questo boccone amaro, la bocciatura dell'agenda di lavoro è stata colta da Johnson come l'occasione per chiedere al Parlamento di andare ad **elezioni anticipate**: considerando le azioni del parlamento come ennesimo rifiuto dei parlamentari di permettere il raggiungimento della Brexit secondo i tempi stabiliti, il premier ha presentato per la [terza volta](https://www.bbc.com/news/uk-politics-50216607) la richiesta di sciogliere il Parlamento ed andare ad elezioni. Prima di allora, le opposizioni si erano sempre rifiutate di assecondare la richiesta di Johnson, essendoci ancora il rischio di _no-deal_. Con la certezza dell'estensione fino al 31 gennaio, il 29 ottobre il Parlamento ha dato il proprio [assenso](https://www.bbc.com/news/uk-politics-50229318) a tenere le **elezioni generali il prossimo 12 dicembre.** 

Dopo il referendum del giugno 2016 e le elezioni del [giugno 2017](https://researchbriefings.parliament.uk/ResearchBriefing/Summary/CBP-7979) , il popolo britannico sarà chiamato una **terza volta** ad esprimersi sulla Brexit: sebbene le ultime due elezioni siano state elezioni generali, il focus quasi esclusivo dei dibattiti e dei programmi elettorati sarà la Brexit e il **come, quando e se ottenerla**. Il **Partito Conservatore** si è compattato dietro allo slogan "[_**get Brexit done**_](https://www.bbc.com/news/election-2019-50311003)" di Boris Johnson, promettendo il rispetto della nuova deadline del 31 gennaio e l'approvazione del nuovo Withdrawal Agreement. La nuova leadership del partito, decisamente più euroscettica del Governo May, ha meno da temere il confronto col **Brexit Party** di Nigel Farage. Al contrario quest'ultimo, temendo di vedere i propri sostenitori migrare in massa tra le fila dei Tories, ha proposto una alleanza elettorale a Boris Johnson, da lui però [rifiutata](https://www.independent.co.uk/news/uk/politics/general-election-nigel-farage-brexit-party-candidates-boris-johnson-a9181556.html) vista la sua opposizione al nuovo accordo raggiunto con l'Unione.

Anche il **[DUP](https://www.breakingnews.ie/ireland/northern-ireland-votes-will-matter-as-never-before-in-dec-12-uk-election-960546.html)** farà campagna **contro l'accordo** raggiunto da Johnson, determinato quanto gli altri partiti dell'Irlanda del Nord a far valere la voce dei nordirlandesi in queste elezioni che avranno un grande riscontro sul loro futuro. Tra gli altri partiti "nazionalisti" britannici, da sempre il più contrario alla Brexit è lo **Scottish National Party** (SNP), che ha lanciato la campagna elettorale promettendo l'elaborazione di un piano per "[**scappare dalla Brexit**](https://www.snp.org/nicola-sturgeons-open-letter-to-remain-voters-back-the-snp-to-escape-brexit/)". È molto probabile che si torni a parlare d'indipendenza della Scozia come possibile via per ritornare nell'Unione.

Passando all'opposizione, i **Laburisti** guidati da Corbyn stanno facendo campagna con la promessa di "[farla finita con Brexit entro sei mesi](https://www.politico.eu/article/jeremy-corbyn-labour-pledges-to-get-brexit-sorted-within-six-months/)". Il loro piano è molto ambizioso e prevede che, se eletto a capo del governo, il partito laburista **rinegozi l'accordo con l'Unione**, avendo sempre considerato quelli negoziati da May e Johnson come negativi e dannosi per i cittadini e lavoratori inglesi, e lo sottoponga a scrutinio popolare tramite **referendum** entro **sei mesi** dalle elezioni del 12 dicembre. Nonostante le numerose critiche ricevute, e la reiterata contrarietà delle istituzioni UE a rinegoziare nuovamente l'accordo, Corbyn ha [difeso](https://www.politico.eu/article/corbyn-defends-6-month-plan-end-brexit-debate/) il suo programma come realizzabile e realistico. Diversa la strategia dei **Liberal-Democratici**, determinati invece a presentarsi come unico partito dichiaratamente [anti-Brexit](https://www.politico.eu/article/unite-to-remain-anti-brexit-alliance-to-target-60-seats-in-election/) e quindi a promettere la **revoca immediata dell'articolo 50** in caso di vittoria alle elezioni.

Si preannuncia una campagna elettorale **combattuta e dai risultati incerti**, basata su un tema divisivo e complicato quale la Brexit: i [sondaggi](https://www.bbc.com/news/uk-politics-49798197) danno i _Tories_ di Johnson in vantaggio di dieci punti sui laburisti, ma mancano meno di tre settimane alle elezioni, e nulla va dato per scontato. Queste elezioni, per quanto importanti e necessarie per consultare i cittadini su una questione di vitale importanza, rischiano di **[dividere](https://www.theguardian.com/commentisfree/2019/nov/04/elections-solutions-politics-scandal-lies) ulteriormente** un paese lacerato e ormai sfinito dal dibattito sulla Brexit, dove ognuno ha una "sua" Brexit ed un "suo" piano, ma ci sono **poche certezze su cosa e se effettivamente sarà, questa Brexit**.

_IN UNIONE EUROPEA_

Gli effetti della Brexit e del lungo e non ancora finito processo per ottenerla sono evidenti nel caso del Regno Unito: instabilità politica, polarizzazione e creazione di conflitti fra i suoi cittadini, [recessione economica](https://www.theguardian.com/business/2019/sep/27/brexit-uncertainty-pushes-uk-to-brink-of-recession). Tuttavia, questa odissea britannica, e in particolare il suo ultimo prolungamento, ha ripercussioni anche per l'altra parte in causa, l'UE.

La mancata uscita del Regno Unito il 31 ottobre ha innanzitutto **congelato [l'assetto istituzionale](http://www.europarl.europa.eu/RegData/etudes/STUD/2019/621914/IPOL_STU(2019)621914_EN.pdf) dell'UE a 28 Stati**, vanificando le misure prese nei mesi scorsi per riadeguarlo ad un Unione a 27. Nel Parlamento europeo siedono ancora i **73 europarlamentari britannici**, la cui elezione a tempo determinato si era resa necessaria dopo la mancata Brexit il 29 marzo 2019. Questi eurodeputati rimangono con un piede a Strasburgo e l'altro sul treno per Londra, impegnati nel [difficile compito](https://constitution-unit.com/2019/06/07/the-uncertain-role-of-the-uks-meps-in-the-new-european-parliament/) di ritagliarsi un ruolo all'interno di un parlamento che dovranno presto lasciare e che da tempo si è già organizzata sulla [redistribuzione dei seggi](https://blogs.lse.ac.uk/brexit/2019/06/05/the-european-parliament-after-brexit-what-would-it-look-like/) dopo la loro dipartita. La maggior novità è rappresentata dalla nuova **Commissione**, per la quale, stando ai piani originari, il Regno Unito non avrebbe dovuto nominare un Commissario. Tuttavia, i recenti eventi hanno spinto la neo-eletta Presidente della Commissione, Ursula von der Leyen, a chiedere al governo britannico di **[nominare](https://www.politico.eu/article/brussels-asks-uk-to-nominate-european-commissioner/) un/a candidato/a commissario/a**. Anche in questo caso, è difficile stabilire che [ruolo](https://www.politico.eu/article/faq-the-uk-british-role-in-the-next-european-commission-brexit-ursula-von-der-leyen/) possa avere un Commissario britannico quasi dimissionario all'interno della nuova Commissione.

Al di là delle conseguenze istituzionali, la Brexit sta avendo importanti **conseguenze politiche** sull'agenda dell'UE. Col passare del tempo, i leader europei, [Jean-Claude Junker](https://www.bbc.com/news/world-europe-50308647) _in primis_, hanno iniziato a mostrare una **crescente insofferenza per il** **procrastinare britannico**. La predominanza della Brexit sull'agenda europea rischia di distogliere l'attenzione necessaria dalle questioni europee più pressanti, a partire dalla definizione del **budget 2021-2027**: la gestione dei fondi UE post-Brexit ha già causato diversi [attriti](https://euobserver.com/economic/146342) tra i Paesi europei, ma ora si intravede il rischio che la Brexit non avvenga prima dell'approvazione del budget, costringendo quindi il Regno Unito a parteciparvi e vanificando gli sforzi fatti finora per coprire i fondi che verrebbero a mancare dopo il suo recesso dall'UE. Le questioni che richiedono una **coesa e decisa risposta** **europea** sono [tante](https://www.ft.com/content/9f580dbc-fa44-11e9-a354-36acbbb0d9b6): la gestione dei flussi migratori, il rilancio dell'economia europea, il controllo dello Stato di diritto nei Paesi dell'Europa dell'Est e la difesa dalla concorrenza cinese e dalla guerra commerciale con gli alleati d'oltreoceano.

La speranza è che i leader europei colgano nella Brexit un'opportunità per rilanciare un **modello propositivo e consensuale** con cui affrontare queste questioni. Negli ultimi anni infatti, la Brexit è stata l'unica materia su cui i leader europei hanno mostrato una **pragmatica unità**: il capo negoziatore europeo, Michael Barnier, ha condotto i negoziati presentando l'opinione dell'Unione come una sola voce, con i 27 compatti dietro alle linee guida convenute dal Consiglio Europeo. Di questo modo, l'UE è stata in grado di condurre una **strategia lineare, coerente e vincente**. Purtroppo, **l'entusiasmo** scaturito all'inizio dei negoziati con il Regno Unito circa la nuova unità dell'Unione di fronte alle difficoltà **è presto scemato**, e gli ultimi mesi hanno mostrato come il modello decisionale adottato per la Brexit [non sia stato adottato](https://www.politico.eu/article/eu-transition-uncertainty-european-commission-ursula-von-der-leyen/) al di fuori del suo contesto: basti pensare allo stallo all'interno del Consiglio europeo per quanto riguarda l'avvio dei negoziati per [l'accesso all'Unione di Albania e Macedonia del Nord](https://www.ispionline.it/it/pubblicazione/balcani-il-consiglio-ue-rimanda-ancora-albania-e-macedonia-23389).

Nonostante i segnali non incoraggianti, non bisogna abbandonare la speranza che l'Unione riesca ad uscire dalla Brexit **ferita ma più unita**. Per prima cosa però, c'è bisogno che la **Brexit** avvenga per davvero, nel modo più **veloce ed indolore** possibile.

_Marco Gerbaudo_

## **FONTI:**

**E QUINDI ADESSO CHE SUCCEDE?** 

_NEL REGNO UNITO_

BBC: https://www.bbc.com/news/election-2019-50311003

BBC: https://www.bbc.com/news/uk-politics-48379730

BBC: https://www.bbc.com/news/uk-politics-50216607

BBC: https://www.bbc.com/news/uk-politics-50229318

Breaking news.ie: https://www.breakingnews.ie/ireland/northern-ireland-votes-will-matter-as-never-before-in-dec-12-uk-election-960546.html

CNN: https://edition.cnn.com/uk/live-news/brexit-boris-johnson-parliament-tuesday-dle-intl/index.html

Il Post: https://www.ilpost.it/2019/11/04/nigel-farage-rielezione-dicembre-regno-unito/

Independent: https://www.independent.co.uk/news/uk/politics/general-election-nigel-farage-brexit-party-candidates-boris-johnson-a9181556.html

International Affaris Institute (IAI) : https://www.iai.it/en/pubblicazioni/taking-back-control-uk-parliament-and-brexit-withdrawal-negotiations

Internazionale: https://www.internazionale.it/opinione//2018/07/20/secondo-referendum-brexit

Politico.eu: https://www.politico.eu/article/blow-for-boris-johnson-as-mps-reject-his-brexit-timetable/

Politico.eu: https://www.politico.eu/article/boris-johnson-snubs-nigel-farage-over-electoral-pact/

Politico.eu: https://www.politico.eu/article/corbyn-defends-6-month-plan-end-brexit-debate/

Politico.eu: https://www.politico.eu/article/jeremy-corbyn-labour-pledges-to-get-brexit-sorted-within-six-months/

Sito del Parlamento Britannico: https://researchbriefings.parliament.uk/ResearchBriefing/Summary/CBP-7979

Sito ufficiale SNP: https://www.snp.org/nicola-sturgeons-open-letter-to-remain-voters-back-the-snp-to-escape-brexit/

The Guardian: https://www.theguardian.com/commentisfree/2019/nov/04/elections-solutions-politics-scandal-lies

The Guardian: https://www.theguardian.com/commentisfree/2019/nov/03/buckle-up-britain-it-will-be-a-rocky-and-twisting-road-to-polling-day

The Guardian: https://www.theguardian.com/politics/2019/nov/05/corbyn-insists-labour-brexit-stance-really-isnt-complicated

The Guardian: https://www.theguardian.com/politics/2019/oct/30/let-battle-commence-how-the-parties-are-shaping-up-for-decembers-election

The Guardian: https://www.theguardian.com/politics/blog/live/2019/oct/22/brexit-boris-johnson-deal-leave-eu-live-news

_IN UNIONE EUROPEA_

EU Observer: https://euobserver.com/economic/146342

European Parliament: http://www.europarl.europa.eu/RegData/etudes/STUD/2019/621914/IPOL_STU(2019)621914_EN.pdf

Financial Times: https://www.ft.com/content/9f580dbc-fa44-11e9-a354-36acbbb0d9b6

Il Post: https://www.ilpost.it/2019/10/23/brexit-non-finira-mai/

ISPI online: https://www.ispionline.it/it/pubblicazione/balcani-il-consiglio-ue-rimanda-ancora-albania-e-macedonia-23389

Politico.eu: https://www.politico.eu/article/brussels-asks-uk-to-nominate-european-commissioner/

Politico.eu: https://www.politico.eu/article/eu-transition-uncertainty-european-commission-ursula-von-der-leyen/

Politico.eu: https://www.politico.eu/article/faq-the-uk-british-role-in-the-next-european-commission-brexit-ursula-von-der-leyen/

Politico.eu: https://www.politico.eu/article/ursula-von-der-leyen-wants-new-uk-commissioner-brexit-delay/

The Consitution Unit: https://constitution-unit.com/2019/06/07/the-uncertain-role-of-the-uks-meps-in-the-new-european-parliament/

The Guardian: https://www.theguardian.com/business/2019/sep/27/brexit-uncertainty-pushes-uk-to-brink-of-recession

The London School of Economics and Political Sciences-blog: https://blogs.lse.ac.uk/brexit/2019/06/05/the-european-parliament-after-brexit-what-would-it-look-like/
